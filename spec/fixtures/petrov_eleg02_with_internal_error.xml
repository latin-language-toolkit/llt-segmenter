<?xml version="1.0" encoding="UTF-8"?>
<?xml-model href="http://www.stoa.org/epidoc/schema/latest/tei-epidoc.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0">
   <text xml:lang="lat">
      <body>
         <div type="edition" subtype="poesis-elegia" n="urn:cts:croala:petrov02.eleg02.lat1">
            <lg>
               <l n="1">Siccine dividimur, vita mihi carior Uxor,</l>

               <l n="2">Morte tua nostrum dissociante thorum?</l>

               <l n="3">Siccine me miserum, nunquam relictura, relinquis</l>

               <l n="4">Me miserum, et Natos, pignora cara, tuos?</l>

               <l n="5">Non te Bactra tenent, non me nunc ultima Thule,</l>

               <l n="6">Longius est spatium, nos quod abesse facit.</l>

               <l n="7">Nunc mihi, nunc cantum ventosque, amnesque morantem,</l>

               <l n="8">Nunc cuperem auditas Manibus esse fides.</l>

               <l n="9">Non summo ut faciam quercus descendere ab Aemo;</l>

               <l n="10">Aut stare immotas voce canentis aves.</l>

               <l n="11">Sed carae ut repetam fugientem conjugis Umbram</l>

               <l n="12">Nunc prece, nunc <sic>cythara</sic> consociante preces</l>

               <l n="13">Irem audax (amor ipse facem praeferret eunti)</l>

               <l n="14">Plena tenebrarum per loca, plena metus.</l>

               <l n="15">Atque aliquis miserans maesta de gente silentum,</l>

               <l n="16">Quos olim simili vulnere stravit amor,</l>

               <l n="17">Ostendens procul Elysium, loca laeta piorum,</l>

               <l n="18">„Quam petis, ille tenet“, diceret, „ille locus“.</l>

               <l n="19">Non me, non novies Styx interfusa teneret</l>

               <l n="20">Viminea et novies trajicienda rate.</l>

               <l n="21">Non fera vipereo terreret crine Megaera,</l>

               <l n="22">Majestas Stygii non truculenta Jovis.</l>

               <l n="23">Forsan et ille pius <sic>lacrymas</sic> ad verba precantis</l>

               <l n="24">Funderet, et reditum Conjugis annueret.</l>

               <l n="25">Quid loquor ah! demens? non est revocabilis ultra,</l>

               <l n="26">Transvecta est Stygios quae semel Umbra lacus.</l>

               <l n="27">Non redit ad fontem, quae fontem deserit unda.</l>

               <l n="28">Non reflorescunt, quae cecidere, rosae.</l>

               <l n="29">Ergo, quod est miseris reliquum solumque levamen,</l>

               <l n="30">Quo lever, heu! superest nil nisi flere mihi,</l>

               <l n="31">Nil nisi flere meos, saevissima vulnera, casus,</l>

               <l n="32">Dum cineri uxoris jungar et ipse cinis.</l>

               <l n="33">Vix afflicta Domus geminati insignia luctus</l>

               <l n="34">Exuerat, madidas non bene sicca genas:</l>

               <l n="35">Ecce cadit saevae jam tertia victima Morti</l>

               <l n="36">Uxor, vulneribus victima caesa tribus.</l>

               <l n="37">Non fuit illa tibi communi lege necanda,</l>

               <l n="38">Impia Mors, plagis percutienda fuit.</l>

               <l n="39">Cuncta tui in miseram <sic>consumpsti</sic> tela furoris,</l>

               <l n="40">In sola haeserunt sed tua tela cute.</l>

               <l n="41">Membra malis cessere, animus fuit altior illis,</l>

               <l n="42">Tu fragilis victrix corporis, ille tui.</l>

               <l n="43">Saepe opus igne fuit, ferroque; ullumne dolentis</l>

               <l n="44">Inter eas poenas edidit illa sonum?</l>

               <l n="45">Num viso extimuit ferro, ingemuitve recepto?</l>

               <l n="46">Non patiens gemitum, sed miser ipse dabam.</l>

               <l n="47">Ah! chalybe immiti languentis caesa rigabat</l>

               <l n="48">Membra cruor: <sic>lacrymis</sic> non maduere genae.</l>

               <l n="49">Num, quando monita est, momenta novissima vitae</l>

               <l n="50">Instare, et celeri jam properare gradu?</l>

               <l n="51">Scilicet hos animos illi mens inscia noxae,</l>

               <l n="52">Inque Deum pietas, et proba vita dabat,</l>

               <l n="53">Hos amor in miseros, miserisque intenta juvandis,</l>

               <l n="54">Clausa sibi, reliquis semper aperta manus:</l>

               <l n="55">Et vigil in Natos cura, et studium acre tuendae</l>

               <l n="56">In nivea morum simplicitate domus:</l>

               <l n="57">Et tormenta per haec candentis atrocia ferri,</l>

               <l n="58">Quae toties visa est sustinuisse libens,</l>

               <l n="59">Posthuma vitandi tormenta, piantia Manes,</l>

               <l n="60">Spes prope certa, sibi si qua pianda forent.</l>

               <l n="61">Hos animos etiam illa dabant, quae pectore forti</l>

               <l n="62">Ex gemina amissa vulnera prole tulit.</l>

               <l n="63">O Superi, quantum vidit maeroris amari,</l>

               <l n="64">Et quantum vidit roboris illa dies!</l>

               <l n="65">Quae caruere genae <sic>lacrymis</sic>, et questibus ora?</l>

               <l n="66">Fundere nec <sic>lacrymas</sic> visa, nec illa queri.</l>

               <l n="67">Exuerat Matrem coram, Matrem intus agebat,</l>

               <l n="68">Non se, sed miserum commiserata Virum.</l>

               <l n="69">Dotibus his tantis quid nunc bona corporis addam?</l>

               <l n="70">Quid cultum ingenuis artibus ingenium?</l>

               <l n="71">Quid quam dulce melos manabat ab ore loquentis,</l>

               <l n="72">In quo opifex mellis fecerat ipsa favos?</l>

               <l n="73">Talem fata mihi rapuere, immitia fata,</l>

               <l n="74">Consortem thalami, subsidiumque mei.</l>

               <l n="75">Post duo dilectae crudelia funera prolis,</l>

               <l n="76">Praesto illa, auxilium quae mihi ferret, erat.</l>

               <l n="77">Tota videbatur gens esse superstes in illa</l>

               <l n="78">Nullaque, ea salva, membra recisa Domus.</l>

               <l n="79">Nec me illa omnino miserum solante putabam,</l>

               <l n="80">Illa levamen erat levantis, et illa comes.</l>

               <l n="81">Decrescit siquidem fidas diffusus in aures</l>

               <l n="82">Luctus, ut in rivos secta fit unda minor.</l>

               <l n="83">Adde alios casus, et quae mala plurima passus,</l>

               <l n="84">Insontem invidiae vi superante, fui:</l>

               <l n="85">Nunc mihi fraude mala jus libertatis ademptum,</l>

               <l n="86">Nunc raptae, parcus quas dabat usus, opes.</l>

               <l n="87">Dum tu aderas, uxor, felix dicebar, eramque,</l>

               <l n="88">Nil nocuit telis sors mihi saeva suis.</l>

               <l n="89">Vim mala perdebant in dulci conjugis ore,</l>

               <l n="90">Et quam tu, poterant aspera fata minus.</l>

               <l n="91">Cui querar infelix? cui nunc mea tristia dicam?</l>

               <l n="92">Quae <sic>lacrymas</sic> posthac terget amica manus?</l>

               <l n="93">Cuncta, illa rapta, rapuit manus invida Parcae,</l>

               <l n="94">Unde afflicta malis mens capiebat opem.</l>

               <l n="95">Nec, quia ter denos mecum una exegerit annos</l>

               <l n="96">Est mihi, ceu sero rapta, dolenda minus.</l>

               <l n="97">Ah! magis illa ligant, quorum est diuturnior usus,</l>

               <l n="98">Et plus, quae plus sunt nexa, dirempta dolent.</l>

               <l n="99">Sic tener, ac mollis ramo si ramus adhaesit,</l>

               <l n="100">Disjungas facili vincla novella manu.</l>

               <l n="101">Frangitur annosus, vel vix victusque gemensque</l>

               <l n="102">Alter ab amplexu solvitur alterius.</l>

               <l n="103">Nullaque sat longa est, quae desinit esse, voluptas,</l>

               <l n="104">Et nulla est magno longa in amore mora.</l>

               <l n="105">Longa mora est tali mihi nunc uxore carenti,</l>

               <l n="106">Omnis mense dies longior, hora die est.</l>

               <l n="107">Quid moror ergo miser? cur non invisa relinquo</l>

               <l n="108">Lumina? cur te non, o mea vita, sequor?</l>

               <l n="109">Tu mihi dicebas, sine me nil dulce futurum,</l>

               <l n="110">Non si ipsum flueret nectar in ora, tibi.</l>

               <l n="111">Quo sola ergo fugis, comitem aspernata maritum?</l>

               <l n="112">In rapidos abeunt cur tua dicta Notos?</l>

               <l n="113">Sed non sola fugis: me tecum, ubicumque moraris,</l>

               <l n="114">Qui bene nos junxit, vivere cogit amor.</l>

               <l n="115">Una mei pars tecum abiit, minor altera mecum est,</l>

               <l n="116">Pars abiit melior, plena dolore manet.</l>

               <l n="117">Ast haec ipsa brevi tua post vestigia curret,</l>

               <l n="118">A majore nequit pars procul esse minor.</l>

               <l n="119">O volet illa dies, quae partes uniat ambas,</l>

               <l n="120">Meque addat comitem tempus in omne tibi!</l>

               <l n="121">Mors tua divisit, mea nos conjungat, et urna</l>

               <l n="122">Consociet, thalamus quos sociare nequit.</l>
            </lg>
         </div>
      </body>
   </text>
</TEI>
